Szablony #

Wprowadzenie #

Szablony w C++ to ważny mechanizm pozwalający tworzyć klasy i funkcje, które działają z różnymi typami danych. Dzięki nim możemy pisać uniwersalny, wielokrotnego użytku kod, bez potrzeby powielania tej samej logiki dla każdego typu.

Szablony są powszechnie wykorzystywane, m.in. w implementacjach kontenerów — takich jak std::vector, std::map czy std::set — ponieważ pozwalają przechowywać dowolny typ danych. Kontener zdefiniowany jako szablon może działać zarówno z typami prostymi (int, double), jak i z bardziej złożonymi (np. std::string czy własne struktury).

Dzisiejsze zadanie polega na stworzeniu szablonu klasy Dictionary, która będzie mogła działać na dowolnych typach kluczy oraz wartości.

Ale zanim to nastąpi, przypomnijmy czym jest słownik w kontekście struktury przechowującej dane, oraz jak może zostać on zaimplementowany.

Słownik #

Słownik (ang. dictionary lub map) to struktura danych, która pozwala przechowywać i wyszukiwać wartości na podstawie unikalnych kluczy.

Przykładowo, jeśli chcemy policzyć wystąpienia słów w tekście, możemy przypisać każdemu słowu licznik, który zlicza jego liczbę pojawień. Takie przypisanie słowo → liczba to właśnie przykład działania słownika.

alt text

Taka struktura mapuje wartości jednego typu na wartości drugiego typu, dlatego tego rodzaju struktura danych w C++ nazwana jest std::map (lub std::unordered_map).

Dzisiejsza implementacja słownika będzie odpowiadać std::unordered_map z biblioteki standardowej.

Implementacja #

Słownik zwykle jest implementowany za pomocą tablicy elementów KeyValuePair, z których każdy przechowuje dwa pola: klucz oraz wartość.

W std::map nowe elementy zostają wstawione na odpowiednie miejsce w kolejności wyznaczonej przez klucz, natomiast w std::unordered_map pozycja nowego elementu zostaje ustalona za pomocą funkcji hashującej.

Funkcja hashująca może być dowolną funckją, która na podstawie dowolnego obiektu ustali unikalny indeks. Może się niestety zdarzyć, że obliczony indeks będzie taki sam dla dwóch różnych kluczy - następuje wtedy tak zwana kolizja hashy. Jednym ze sposobów poradzenia sobie z takimi samymi hashami jest metoda “separate chaining”, w której łączymy wszystkie elementy o tym samym hashu w listę jednokierunkową (Linked List).

alt text

W celu przećwiczenia tematu szablonów, zalecamy implementację ciała metod poza definicją klasy. Klasy powinny być napisane od zera.

Skorzystaj z dostarczonego plików: Makefile, main.cpp, w którym umieszczone zostały testy do wszystkich etapów zadania oraz Hash.hpp w późniejszych etapach zadania. Po zakończeniu implementacji konkretnego etapu odkomentuj odpowiadającą mu część funkcji main() i porównaj swój wynik z oczekiwanym (pamiętaj o załączeniu stworzonych przez ciebie plików w main.cpp).

Etap 1: Definicja szablonowej klasy KeyValuePair #

W pliku Dictionary.hpp zdefiniuj strukturę szablonową KeyValuePair. Powinna ona przechowywać pola:

klucz key typu szablonowego K,
wartość value typu szablonowego V,
wskaźnik na następny element KeyValuePair listy jednokierunkowej.
Zaimplementuj konstruktor przyjmujący jako argument zarówno klucz, jak i wartość oraz ustaw wartość wskaźnika na nullptr.

Etap 2: Definicja szablonowej klasy Dictionary #

W tym samym pliku poniżej stwórz klasę szablonową Dictionary, posiadającą 3 argumenty szablonowe:

K będący typem klucza,
V będący typem wartości,
Capacity typu int, będący rozmiarem wewnętrznej tablicy wartości.
Klasa powinna zawierać:

pole: table będące tablicą wskaźników na KeyValuePair,
konstruktor: inicjalizujący tablicę table wartością nullptr.
destruktor: zwalniający pamięć elementów tablicy oraz elementów listy jednokierunknowych, jakie zostały stworzone w trakcie wstawiania elementów.
metody:
hash(const K& key), przyjmującą klucz i na jego podstawie zwracającą wartość typu size_t. Do implementacji tej metody użyj hashera znajdującego się w pliku Hash.hpp. Użyj operatora modulo (%) z argumentem Capacity, aby zwracana wartość zawsze mieściła się w zakresie tablicy.
insert(const K& key, const V& value), wstawiająca wartość dla podanego klucza. W celu znalezienia indeksu w tablicy table, użyj funkcji hash. Jeśli na podanym indeksie nie istnieje jeszcze element, należy go tam wstawić. Jeśli istnieje, należy przejść po liście jednokierunkowej, i na jej końcu wstawić nowy element o podanym kluczu i wartości.
operator: operator<<, który wypisze wszystkie istniejące pary klucz-wartość w słowniku.
Etap 3: Operator[] oraz funkcje get i remove #

Do klasy Dictionary dodaj:

operator: operator[] który dla zadanego klucza zwróci referencję na wartość. Jeśli klucz nie istnieje w słowniku, należy stworzyć odpowiedni wpis w słowniku i zainicjalizować go domyślną wartością.
metody:
std::optional<V> get(const K& key) const, która pozyskuje element o odpowiednim kluczu i zwraca std::optional zawierający wartość. Jeśli klucz nie istnieje, metoda zwraca pusty std::optional.
bool remove(const K& key), która usuwa element o odpowiednim kluczu. W przypadku udanej operacji zwraca true, w.p.p. false.
Etap 4: Specjalizacja struktury Hash #

Jeśli kluczem w słowniku jest wartość typu int, możemy uznać, iż hashowanie jest niepotrzebne w takim wypadku i wartość klucza będzie zwracaną wartością indeksu. Napisz specjalizację struktury Hash dla typu int, która w operatorze operator() zwróci kolejne wartości naturalne dla kolejnych wartości klucza, tzn. dla 1 zwróci wartość 1, dla 2 - 2, itd.

Etap 5: Metoda intersect #

Zaimplementuj metodę void intersect(const Dictionary& other) const, która zwróci nowy słownik zwierający elementy o kluczach, które znajdują się w obu słownikach jednocześnie. Wartość dla danego klucza może zostać wzięta z dowolnego słownika.

Etap 6: Operator+ #

Zaimplementuj operator operator+, który zwróci słownik zawierający elementy o wszystkich kluczach znajdujących się w pierwszym bądź w drugim słowniku. Jeśli w słownikach znajduje się element o tym samym kluczu, jego wartość może zostać wzięta z dowolnego słownika.

Rozwiązanie #

Dictionary.hpp
Hash.hpp
main.cpp
Makefile

